na maulāḥ kuśalārūpyāḥ sāsravādharagocarāḥ |

.

.

.

maulānāṃ kuśalārūpyāṇām adhobhūmikaṃ sāsravaṃ vastu nālambanaṃ svordhvabhūmyālambanatvāt |anāsravaṃ tv ālambanam |sarvānvayajñānapakṣyo na dharmajñānapakṣo nādhobhūminirodhaḥ |sāmantakānantaryamārgāṇāṃ tv adharā bhūmir ālambanam |eṣāṃ ca punas trividhānāṃ dhyānānāṃ rūpyārūpyāṇām

.....

.....

.....

anāsraveṇa hīyante kleśāḥ

.

.

.

na śuddhakena | kuta eva kliṣṭena | vītarāgatvānnādhaḥ |tasyaiva tadapratipakṣatvānna svabhūmau |viśiṣṭataratvān nordhvam iti |

...

...

...

samantakena ca || 8.21 ||

.

.

.

dhyānārūpyasāmantakena ca kleśāḥ prahīyante śuddhakena_ api | adhobhūmipratipakṣatvāt |kati punaḥ sāmantakāni |

..

..

..

aṣṭau sāmantakāny eṣāṃ

.

.

.

ekaikasyaikaikaṃ yena tatpraveśaḥ | kiṃ tāny api trividhāni tathaiva ca teṣu vedanā |nety ucyate |

..

..

..

śuddhāduḥkhāsukhāni hi |

.

.

.

śuddhakāni ca tāny upekṣendriyasaṃprayuktāni ca yantabāhyatvād adhobhūmyudvegānapagamāt vairāgyapathatvāc ca nāsvādanāsaṃprayuktāni |

.

.

.

āryaṃ cādyaṃ

.

.

.

ādyaṃ sāmantakamanāgamyaṃ tacchuddhakaṃ cānāsravaṃ ca yady api sāmantakacittena pratisaṃdhibandhaḥ kliṣṭo bhavati |samāhitasya tu kliṣṭatvaṃ pratiṣidhyate |

..

..

..

tridhā kecit

.

.

.

kecit punar icchanti |āsvādanāsaṃprayuktam apy anāgamyaṃ sāmantakaṃ cocyate dhyānāntaraṃ ca |kim idam ekārtham āhosvin nānārtham | sāmantakaṃ hi vairāgyamārgaḥ |

...

...

...

atarka dhyānamantaram || 8.22 ||

.

.

.

dhyānam eva hi vitarkāsaṃprayuktaṃ dhyānāntaraṃ dhyānaviśeṣatvāt |ata eva dvitīyādiṣu dhyāneṣu na vyayasthāpyate viśeṣābhāvāditi |tat punar dhyānāntaraṃ

...

...

...

tridhā

.

.

.

āsvādanāsaṃprayuktam śuddhakamanāsravaṃ ca |

.

.

.

aduḥkhāsukhaṃ tac ca

.

.

.

nātra sukhaṃ duḥkham ity aduḥkhāsukham upekṣendriyasaṃprayuktam ity arthaḥ |na prītisaṃprayuktaṃ sābhisaṃskāravāhitvāt |ata eva duḥkhā pratipat |tasya tarhi dhyānāntarasya kaḥ phalaviśeṣaḥ |taddhi

.....

.....

.....

mahābrahmaphalaṃ ca tat |

.

.

.

tāṃ hi dhyānāntarikāṃ bhāvayitvā mahābrahmā bhavati |punaḥ sarvasamādhīn saṃkalayya trayaḥ samādhayaḥ uktāḥ sūtre |savitarkaḥ savicāraḥ samādhiḥ | avitarko vicāramātraḥ |avitarko ’vicāra iti |tatra dhyānāntaraṃ tāvad avitarko vicāramātraḥ samādhhiriti jñāpitam |vitarkamātrapratiṣedhāt | tataḥ

......

......

......

savitarkavicāro ’dhaḥsamādhiḥ

.

.

.

tasmād dhyānāntarādadhaḥsamādhiḥ savitarkaḥ savicāraḥ | prathamaṃ dhyānamanāgamyaṃ ca |

.

.

.

parato ’dvayaḥ || 8.23 ||

.

.

.

nātra dvayam astīty advayaḥ | pareṇa tu dhyānāntarātsamādhiravitarko ’vicāraḥ |dvitīyadhyānasāmantakādyāvat bhavāgram |punas trayaḥ uktāḥ |śūnyatāsamādhirapraṇihita ānimittaś ca |tatra

.....

.....

.....

ānimittaḥ samākāraiḥ

.

.

.

nirodhasatyākāraiḥ saṃprayuktaḥ samādhirānimittaś caturākāraḥ |nirvāṇaṃ hi daśanimittāpagatatvād animittam |tadālambanaḥ samādhirānimittaḥ |pañcaviṣayastrīpuruṣatrisaṃskṛtalakṣaṇanimittāni daśa |

....

....

....

śūnyatānātmaśunyataḥ |
pravartate

.

.

.

anātmaśūnyatākārābhyāṃ saṃprayuktaḥ śūnyatāsamādhidvaryākāraḥ |

.

.

.

apraṇihitaḥ satyākārairataḥ paraiḥ || 8.24 ||

.

.

.

paraiḥ śeṣaiḥ satyākāraiḥ saṃprayuktaḥ samādhipraṇihito daśākāraḥ |anityaduḥkhataddhetubhya udvegāt mārgasya ca kolopamatayā ’vaśyatyājyatvāt tadākāraḥ samādhirapraṇihitaḥ |tadatikramābhimukhatvāt śūnyatānātmatābhyāṃ tu nodvego nirvāṇasāmānyāt |ta ete trayaḥ samādhayo dvividhāḥ |

....

....

....

śuddhāmalāḥ

.

.

.

śuddhakāś cānāsravāś ca | laukikalokottaratvāt | laukikā ekādaśasu bhūmiṣu |lokottarā yatra mārgaḥ |

..

..

..

nirmalās tu te vimokṣamukhatrayam |

.

.

.

anāsravāstvete trayaḥ samādhayastrīṇi vimokṣamukhāny ucyante |śūnyatā vimokṣamukhamapraṇihitamānimittaṃ vimokṣamukham iti |mokṣadvāratvāt | punaś cocyante |

...

...

...

śūnyatāśūnyatādyākhyāstrayo ’parasamādhayaḥ || 8.25 ||

.

.

.

śūnyatāśūnyatā apraṇihitāpraṇihitaḥ ānimittānimittaś ca |śūnyatādyālambanatvāt tannāma |teṣāṃ punaḥ

...

...

...

ālambete akṣaikṣaṃ dvau śūnyataś cāpy anityataḥ |

.

.

.

aśaikṣaṃ samādhiṃ dvāvaparasamādhī ālambete |śūnyatāśūnyatā aśaikṣaṃ śūnyatāsamādhimālambate śūnyatākāreṇa |apraṇihitāpraṇihito ’pyaśaikṣamapraṇihitamanityākāreṇa |na duḥkhato na hetvādito ’nāsravasyātallakṣaṇatvānna mārgākāraiḥ dūṣaṇīyatvāt |

....

....

....

ānimittānimittastu śāntato ’saṃkhyayā kṣayam || 8.26 ||

.

.

.

ānimittānimittastu samādhiraśaikṣasyānimittasyāpratisaṃkhyānirodhamālambate |śāntākāreṇa | anāsravasya pratisaṃkhayānirodhābhāvāt |na nirodhapraṇītaniḥsaraṇākārairanityatānirodhasādhāraṇatvād avyākṛtatvā davisaṃyogāc ca |ekāntena caite parasamādhayaḥ

....

....

....

sāsravāḥ

.

.

.

āryamārgadveṣitvāt na hy evamanāsravā iti | kutrotpadyante |

.

.

.

nṛṣu

.

.

.

manuṣyeṣv eva na deveṣu | kasyotpadyante |

.

.

.

akopyasya

.

.

.

nānyasyārhataḥ | katibhūmikāḥ |

.

.

.

saptasāmantavarjitāḥ |

.

.

.

sapta sāmantakāni hitvānyāsvekādaśasu bhūmiṣu |kāmadhātvanāgamyadhyānāntaradhyānārupyeṣu |punaś catasraḥ samādhibhāvanā ucyante |asti samādhibhāvanā āsevitā bhāvitā vahulīkṛtā dṛṣṭadharmasukhavihārāya saṃvartate” iti vistaraḥ |tatra

.....

.....

.....

samādhibhāvanā dhyānaṃ śubhamādyaṃ sukhāya hi || 8.27 ||

.

.

.

kuśalaṃ prathamaṃ śuddhakamanāsravaṃ vā dṛṣṭadharmasukhavihārāya samādhibhāvanā |tadādikatvād anyāny api jñeyāni |nāvaśyaṃ saṃparāyasukhavihārāyāparihiṇordhvopapannaparinirvṛtānāṃ tadabhāvāt |

...

...

...

darśanāyākṣyabhijñeṣṭā

.

.

.

divyacakṣurabhijñā jñānadarśanāya samādhibhāvanā |

.

.

.

dhībhedāya prayogajāḥ |

.

.

.

prayogajāḥ sarve guṇāstraidhātukā anāsravāḥ prajñāprabhedāya samādhibhāvanā |

.

.

.

vajropamo ’ntye yo dhyāne sāsravakṣayabhāvanā || 8.28 ||

.

.

.

yaś caturthadhyāne vajropamaḥ samādhiḥ sa āsravakṣayāya samādhibhāvanā |ātmopanāyikī kilaiṣā bhagavato dharmadeśanā |ataś caturbhya evāha |kṛtaḥ samādhīnāṃ kālagato nirdeśaḥ |

....

....

....

idānīṃ samādhisaṃniśritānāṃ guṇānāṃ nirdeśakāla iti vyākhyāyante

.

.

.

apramāṇāni catvāri

.

.

.

maitrī karuṇā muditopekṣā ca | apramāṇasattvālambanatvāt | kimarthaṃ catvāryeva |

.

.

.

vyāpādādivipakṣataḥ |

.

.

.

vyāpādaviṃhisā ’ratikāmarāgavyāpādabahulānāṃ tatprahāṇāya catvāri yathāsaṃkhyam |aśubhopekṣayoḥ kāmarāgapratipakṣatve ko viśeṣaḥ |varṇarāgasyāśubhā maithunarāgasyopekṣeti vaibhāṣikāḥ |evaṃ tu yujyate |maithūnarāgasyāśubhā mātāpitṛputrajñātirāgasyopekṣeti |tatra

......

......

......

maitryadveṣaḥ

.

.

.

adveṣasvabhāvā maitrī

.

.

.

api karuṇā

.

.

.

karuṇāpy evam |

.

.

.

muditā sumanaskatā || 8.29 ||

.

.

.

saumanasyasvabhāvā muditā |

.

.

.

upekṣā ’lobhaḥ

.

.

.

alobhātmikopekṣā | kathaṃ vyāpādapratipakṣaḥ | tasya lobhākṛṣṭatvāt |ubhayasvabhāvā tvasau yujyate |eṣāṃ tu maitryādīnāṃ

...

...

...

ākāraḥ sukhitā duḥkhitā vata |
modantām iti sattvāś ca

.

.

.

sukhitā vata sattvā iti manasikurvan maitrīṃ samāpadyate |duḥkhitā vata sattvā iti karuṇāṃ modantāṃ vata sattvā iti muditāṃ sattvā ityeva manasi kurvannupekṣāṃ samāpadyate |mādhyasthyāt | atadvatāṃ sukhādhimokṣatvāt kathaṃ na viparītatvaṃ bhavati |santvityabhiprāyāt | āśayasyāviparītatvād vā ’dhimuktisaṃjñānāt |athavā ka evaṃ viparītatve doṣaḥ |akuśalatvam iti cet |na kuśalamūlatvād vyāpādādipratipakṣatvāc ca |ukta eṣām ākāraḥ |

........

........

........

kāmasattvās tu gocaraḥ || 8.30 ||

.

.

.

kāmāvacarāḥ sattvā eṣām ālambanam | tadālambanānāṃ vyāpādādīnāṃ pratipakṣatvāt |yattūktamekāṃ diśamadhimucyeteti tadbhājanena bhājanagataṃ darśitam |katibhūmikānyetāni |

...

...

...

