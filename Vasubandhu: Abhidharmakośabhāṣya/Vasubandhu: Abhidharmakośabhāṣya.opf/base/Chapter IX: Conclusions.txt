navamaṃ kośasthānam

.

.

.

namo buddhāya

.

.

.

kiṃ khalv ato ’nyatra mokṣo nāsti | nāsti |kiṃ kāraṇam |vitathātmadṛṣṭiniviṣṭatvāt |na hi te skandhasaṃtāna evātmaprajñaptiṃ vyavasyanti |kiṃ tarhi |dravyāntaram evātmānaṃ parikalpayanti ātmagrāhaprabhavāś ca sarvakleśā iti |kathaṃ punar idaṃ gamyate skandhasaṃtāna evedam ātmābhidhānaṃ vartate nānyasminn abhidheya iti |pratyakṣaumānābhāvāt |ye hi dharmāḥ santi teṣāṃ pratyakṣam upalabdhir bhavaty asaty antarāye |tadyathā ṣaṇṇāṃ viṣayāṇāṃ manasaś ca | anumānaṃ ca |tadyathā pañcānām indriyāṇām | tatredam anumānam |sati kāraṇe kāraṇāntarasyābhāve kāryasyābhāvo dṛṣṭo bhāve ca punar bhāvas tadyathāṅkurasya |satyeva cābhāsaprāpte viṣaye manaskāre ca kāraṇe viṣayagrahaṇasyābhāvo dṛṣṭaḥ punaś ca bhāvo ’ndhavadhirādīnām anandhāvadhirādīnāṃ ca |atas tatrāpi kāraṇāntarasyābhāvo bhāvaś ca niścīyate |yac ca tatkāraṇāntaraṃ tad indriyam ity etad anumānam |na caivam ātmano ’stīti nāsty ātmā |

................

................

................

yat tarhi vātsīputriyāḥ pudgalaṃ santim icchanti | vicāryaṃ tāvad etat |kiṃ te dravyata icchanty āhosvit prajñaptitaḥ |kiṃ cedaṃ dravyata iti kiṃ vā prajñaptitaḥ |rūpādivat bhāvāntaraṃ cet dravyataḥ |kṣīrādivat samudāyaścet prajñaptitaḥ |kiṃ cātaḥ | yadi tāvat dravyataḥ |saṃbhinna svabhāvatvāt skandhebhyo ’nyo vaktavya itaretaraskandhavat |kāraṇaṃ cāsya vaktavyam | asaṃskṛto vā |atas tīrthikadṛṣṭiprasaṅgo niṣprayojanatvaṃ ca | atha prajñaptitaḥ | vayam apy evaṃ trūmaḥ |

.........

.........

.........

naiva hi dravyato ’sti nāpi prajñaptitaḥ | kiṃ tarhi |ādhyātmikānupāttānvarttamānān skandhānupādāya pudgalaḥ prajñapyate |tadidamandhavacanamanunmīlitārthaṃ na budhyāmahe |kim idam upādāyeti |yadyayamarhtaḥ skandhānāṃ lakṣyate teṣv eva pudgalaprajñaptiḥ prāpnoti |yathā rūpādīnālamvyateṣv eva kṣīraprajñaptiḥ |athāyamarthaḥ skandhān pratīyeti |skandhānāṃ pudgalaprajñaptikāraṇatvāt | sa eva doṣaḥ |na sa evaṃ prajñapyate |kathaṃ tarhi yathendhanamupādāyāgniḥ |kathaṃ cendhanam upādāyāgniḥ prajñapyate |na hi vinendhanenāgniḥ prajñapyate na cānya indhanād agniḥ śakyate prajñapayituṃ nāpy ananyaḥ |yadi hānyaḥ syād anuṣṇam indhanaṃ syāt |athānanyaḥ syād dāhyam eva dāhakaṃ syāt |evaṃ na ca vinā skandhaiḥ pudgalaḥ prajñapyate |na cānyaḥ skandhebhyaḥ śakyate pratijñātuṃ śāśvataprasaṅgāt |nāpy ananya ucchedaprasaṅgaditi |

.................

.................

.................

aṅga tāvad brūhi kigindhanaṃ ko ’gnir iti |tato jñāsyāmaḥ katham indhanam upādāyāgniḥ prajñapyata iti |kim atra vaktavyaṃ dāhyam indhanaṃ dāhako ’gniḥ |etad evātra vaktavyaṃ kiṃ dāhyaṃ kok dāhaka iti |loke hi tāvad apradīptaṃ kāṣṭḥādikam indhanam ucyate dāhyaṃ ca |pradīptam agnir dāhakaś ca |yac ca bhasvaraṃ coṣṇaṃ ca bhṛśaṃ ca tena hi tad idhyate dhyate ca |saṃtativikārāpādānāt |tac cobhayam aṣṭadravyakaṃ tac cendhanaṃ pratītyāgnir utpadyate |yathā kṣīraṃ pratītya dadhi madhu pratītyaśuktam |tasmād higdhanam upādāyety ucyate | anyaś ca sa tasmād bhinnakālatvāt |yadi caiyaṃ pudgalaḥ skandhān pratītyotpadyate sa tebhyo ’nyaś cānityaś ca prāpnoti |atha punas tatraiva kāṣṭhādau pradīpte yadīṣṇyaṃ tad agnis tatsahajātāni trīṇi bhūtānīndhanam iṣyante |tayor api siddham anyatvaṃ lakṣaṇabhedāt |

..............

..............

..............

upādāyārthas tu vaktavyaḥ | kathaṃ tadindhanamupādāya so ’gniḥ prajñapyata iti |na hi tattasya kāraṇaṃ nāpi tat prajñapteḥ | agnir eva hi tatprajñapteḥ kāraṇam |yady āśrayārtha upādāyārthaḥ sahabhāvārtho vā |skandhā apy evaṃ pudgalasyāśrayasahabhūtāḥ prāpnuvantīti vispaṣṭam anyatvaṃ pratijñāyate |tadabhāve ca pudgalābhāvaḥ prāpnoti |indhanabhāva ivāgnyabhāvaḥ |

......

......

......

yat tu tad uktaṃ yadīndhanādanyo ’gniḥ syād anuṣṇamindhanaṃ syād iti |kim idam uṣṇaṃ nāma |yadi tāvādīṣṇyam anuṣṇamevendhanamanyabhūtasvabhāvatvāt |atha yadauṣṇyavat |anyad api taduṣṇasvabhāvādagneruṣṇaṃ sidhyatyīṣṇyayogāditi |nāsty anyatve doṣaḥ |atha punaḥ sarvameva tat pradīptaṃ kāṣṭhādikamindhanaṃ cāgniśceṣyate |

.......

.......

.......

tad upādāyārthaś ca vaktavyaḥ | skandhā eva ca pudgalā ityananyatvamanivāryaṃ prāpnoti |tasmān na sidhyatyetat |yathendhanam upādāyāgniḥ prajñapyate evaṃ skadhān upādāya pudgalaḥ iti |yadi cāyamanyaḥ skandhebhyo na vaktavyaḥ “pañcavidhaṃ jñeyam atītānāgataṃ pratyupannamasaṃskṛtamavaktavyam” iti na vaktavyaṃ prāpnoti |naiva hi tadatītādibhyaḥ pañcamaṃ nāpañcamaṃ vaktavyam |yadā ca pudgalaḥ prajñapyate ki tāvat skandhānupalabhya prajñapyate āhosvit pudgalam |yadi tāvat skandhāṃs teṣv eva pudgalaprajñaptiḥ prāpnoti |pudgalasyānupalambhāt |atha pudgalaṃ katham asya skandhān upādāya prajñaptir bhavati |pudgala eva hi tasyā upādānaṃ prāpnoti |atha mataṃ satsu skandheṣu pudgala upalabhyate tataḥ skandhān upādāyāsya prajñaptir ucyata iti |tadevaṃ rūpasyāpi cakṣurmanaskārālokeṣu satsūpalambhāt tānupādāya prajñaptirbaktavyā |rūpavacca pudgalasyānyatvaṃ spaṣṭam |

.............

.............

.............

idaṃ tāvad vaktavyam |ṣaṇṇāṃ vijñānānāṃ katamena pudgalo vijñeyaḥ |ṣaḍbhir apīty ucyate | kathaṃ kṛtvā |cakṣurvijñeyāni cedrūpāṇi pratītyapudgalaṃ pratibhāvayati cakṣurvijñeyaḥ pudgalo vaktavyaḥ no tu vaktavyo rūpāṇi vāno vā |evaṃ yāvat manovijñeyān ceddharmān pratītya pudgalaṃ prativibhāvayati manovijñeyaḥ pudgalo vaktavyo no tu vaktavyo dharmā vā no vā |evaṃ tarhi kṣīrādibhiḥ samānaḥ prāpnoti |cakṣurvijñeyāni cedrūpāṇi pratītya kṣīraṃ vibhāvayatyudakaṃ vā cakṣurvijñeyaṃ kṣīramudakaṃ ceti vaktavyaṃ no tu vaktavyaṃ rūpāṇi vā no vā |evaṃ ghrāṇajihvākāyavijñeyaṃ vaktavyaṃ no tu vaktavyaṃ spraṣṭavyāni vā no vā |mābhūt kṣīrodakayoś catuṣṭvaprasaṅga iti |ato yathā rūpādīnyeva kṣīramudakaṃ vā prajñapyate samastānyevaṃ skandhāḥ pudgala iti siddham |

..........

..........

..........

yac cocyate cakṣurvijñeyāni rūpāṇi pratītya pudgalaṃ prativibhāvayatīti |ko ’sya vākyasyārthaḥ |kiṃ tāvad rūpāṇi pudgalopalabdheḥ kāraṇaṃ bhavatiti āhosvidrūpāṇyupalabhamānaḥ pudgalam upalabhata iti |yadi rūpāṇi pudgalopalabdheḥ kāraṇaṃ bhavanti sa ca tebhyo ’nyo na vaktavyaḥ |evaṃ tarhi rūpamapyālokacakṣurmanaskārebhyo ’nyanna vaktavyam |teṣāṃ tadupalabdhikāraṇatvāt |atha rūpāṇyupalabhamānaḥ pudgalam upalabhate |kiṃ tayaivopalabdhyopalabhate āhosvidanyayā |yadi tayaiva |rūpādabhinnasvabhāvaḥ pudgalaḥ prāpnoti rūpa eva vā tatprajñāptiḥ |idaṃ ca rūpamayaṃ pudgalaḥ katham idaṃ gamyate | athaivaṃ na paricchidyate |katham idaṃ pratijñāyate rūpamapyasti pudgalo ’pyastīti |upalabdhivaśena hi tasyāstitvaṃ pratijñāyate |evaṃ yāvad dharmebhyo vaktavyam |athānyayā bhinnakālo palambhādanyo rūpātprāpnoti |nīlādiya pītaṃ kṣaṇādiva ca kṣaṇāntaram |evaṃ yāvad dharmebhyo vaktavyam |atha rūpapudgalavaktadupalabdhyorapyanyānanyatvamavaktavyam |tena tarhi saṃskṛte ’pyavaktavyaṃ bhavatīti siddhāntabhedaḥ |yadi cāyamasti no tu vaktavyo rūpāṇi vā to vā |kiṃ tarhi bhagavatoktaṃ “rūpamanātmā yāvad vijñānamanātmeti” |

.....................

.....................

.....................

yena cāyaṃ cakṣurvijñānena pudgala upalabhyate |kiṃ tadrūpāṇi pratītyotpadyate āhosvit pudgalamubhayaṃ vā |yadi rūpāṇi pratītyotpadyate |notsahiṣyate pudgalaṃ vijñātuṃ śabdādivat |yameva hi viṣayaṃ cakṣurvijñāneṣu pratītyotpadyate vijñānaṃ sa eva tasyālambanapratyayaḥ |atha pudgalaṃ pratītyotpadyate ubhayaṃ vā |idamutsūtram |sūtre hi nirdhāritaṃ dvayaṃ pratītya vijñānasyotpādo bhavatīti |“tathā cakṣurbhikṣo hetū rūpāṇi pratyayaś cakṣurvijñānasyotpādāya |tatkasya hetoḥ |yatkiñcit bhikṣo cakṣurvijñānaṃ sarvaṃ taccakṣuḥ pratītya rūpāṇi ceti |anityaś ca pudgala evaṃ prāpnoti |“ye hi hetayo ye pratyayā vijñānasyotpādāya te ’pyanityā” iti sūtre vacanāt |atha pudgalo na tasyālambanaṃ na tarhi tena vijñeyaḥ |

..............

..............

..............

yadi ca pudgalaḥ ṣaḍvijñānavijñeyaḥ pratijñāyate |sa śrotravijñānavijñeyatvād rūpādanyaḥ prāpnoti śabdhavat |caturvijñānavijñeyatvācchabdādanyaḥ prāpnoti rūpavat |evam anyebhyo ’pi yojyam | idaṃ ca sūtrapadaṃ vādhitaṃ bhavati |“yānīmāni brāhmaṇa pañcendriyāṇi nānāgocarāṇi nānāviṣayāṇi svaṃ svaṃ gocaraviṣyaṃ pratyanubhavanti |nānyadanyasya gocaraviṣyaṃ pratyanubhavati |tadyathā cakṣurindriyaṃ śrotrendriyaṃ ghrāṇendriyaṃ jihvendriyaṃ kāyendriyam |mana eṣaṃ pañcānām indriyāṇāṃ gocaraviṣayaṃ pratyanubhavati manaś caiṣāṃ pratisaraṇam” iti |na vā pudgalo viṣayaḥ |na ced viṣayo na tarhi vijñeyaḥ |yady evaṃ manaindriyasyāpyavyabhicāraḥ prāpnoti |ṣaḍ imānīndriyāṇi nānāgocarāṇi nānāviṣayāṇi svaṃ svaṃ gocaraviṣayam ākāṅkṣantīty uktaṃ ṣaṭprāṇakopame |na ttrendriyam evendriyaṃ kṛtvoktam |pañcānāṃ darśanādyā kāṅkṣaṇāsaṃbhavāt tadvijñānānāṃ ca |atas tadādhipatyādhyākṛtam atra manovijñānendriyaṃ kṛtvoktam |yac ca tatkevalaṃ mana ādhipatyādhyākṛtaṃ manovijñānaṃ naivaṃ tadanyeṣāṃ viṣayamākāṅkṣatyato nāsty eṣa doṣaḥ |uktaṃ ca bhagavatā “sarvābhijñeyaṃ vo bhikṣavo dharmaparyāyaṃ deśayiṣyāmīty” uktvā cakṣurabhijñeyaṃ rūpāṇi cakṣurvijñānaṃ cakṣuḥsaṃsparśo yad api taccakṣuḥsaṃsparśapratyayamadhyātmamutpadyate veditaṃ suḥkhaṃ vā aduḥkhāsukhaṃ vā yāvat manaḥsaṃsparśapratyayam |ayam ucyate sarvābhijñeyaparijñeyo dharmaparyāyaḥ iti |ata e tāvad evābhijñeyaṃ pratijñeyaṃ cetyavardhāryate na pudgalaḥ |tasmād vijñeyo ’pyasau na bhavati |prajñāvijñānayoḥ samānaviṣayatvāt |cakṣuṣa ca pudgalaṃ paśyām iti paśyanta paudgalikā anātmanā ātmānaṃ paśyāma iti dṛṣṭisthānamāpannā bhavanti |sūtre ca bhagavatā nītametat | “skandheṣv eva pudgalādhyeti” mānuṣyakasūtram |“cakṣuḥpratītya rūpāṇi cotpadyate cakṣurvijñānaṃ trayāṇāṃ saṃnipātaḥ sparśaḥ sparśasahajātā vedanā saṃjñā cetanā itīme catvāro rupiṇaḥ skandhāśvakṣurindriyaṃ ca rūpametāvanmanuṣyatvam ucyate |atreyaṃ saṃjñā sattvo naro manuṣyo mānavaś ca poṣaḥ puruṣaḥ pudgalo jīvo janturiti |atreyaṃ pratijñā ahaṃ cakṣuṣā rūpāṇi paśyāmīti |atrāyaṃ vyavahāra ity api sa āyuṣmānevaṃnāmā evañjātya evaṅgotra evam āhāra evaṃsukhaduḥkhapratisaṃvedī evandīrghāyurevañcirasthitika evam āyuḥparyanta iti |iti hi bhikṣavaḥ saṃjñāmātrakamevaita dvyavahāramātrakamevaitat |sarva ime dharmāḥ anityāḥ saṃskṛtāśceti tāḥ pratītyasamutpannā iti |nītārthaṃ ca sūtraṃ pratisaraṇamuktaṃ bhagavatā |tasmān na punaḥ parīkṣyate |tathā coktaṃ “sarvam astīti brāhmaṇa yāvad eva dvādaśāyanānīti” |yadi cāyaṃ pudgalo nāyatanaṃ na sostīti siddham |athāyatanaṃ na tarhy avaktavyaḥ |teṣām api caivaṃ paśyato “yāvat ā bhikṣo cakṣuryāvat ā rūpāṇi vistareṇa etāvatā bhikṣo tathāgataḥ sarvaṃ ca prajñāpayati sarvaprajñaptiṃ ceti” |bimbisārasūtre coktam “ātmā ātmeti bhikṣavo bālo ’śrutavān pṛthagjanaḥ prajñaptimanupatito na tvātrā tmā vā ātmīyaṃ vā duḥkhamidamutpadya mānamutpadyate” iti vistaraḥ |śailayāpy arhantyā māramārabhyoktaṃ |

.....................................

.....................................

.....................................

“manyase ki nu sattveti māradṛṣṭigataṃ hi te |
śūnyaḥ saṃskārapuñjo ’yaṃ na hi sattvjotra vidyate ||
yathaiva hy aṅgasaṃbhārātsaṃjñā ratha iti smṛtā |
evaṃ skandhānupādāya saṃvṛtyā sattva ucyate” || iti |

.

.

.

kṣudrake ’pi cāgame dāridrabrāhmaṇamathikṛtyoktaṃ

.

.

.

śṛṇu tvaṃ svādare dharmaḥ sarvagranthipramocanam |
yathā saṃkliśyate cittaṃ yathā cittaṃ viśudhyati ||

.

.

.

ātmaiva hy ātmano nāsti viparītena kalpyate |
nāstīha sattva ātmā vā dharmāstvete sahetukāḥ ||

.

.

.

dvādaśaiva bhavāṅgāni skandhāyatanadhātavaḥ |
vicintya sarvāṇyetāni pudgalo nopalabhyate ||

.

.

.

śūnyamadhyātmakaṃ paśya śūnyaṃ paśya bahirgatam |
na labhyate so ’pi kaścid yo bhāvayati śūnyatām” iti |

.

.

.

tathoktaṃ “pañcādīnavā ātmopalambhe | ātmadṛṣṭir bhavati sattvadṛṣṭiḥ |nirviśeṣo bhavati tīrthikaiḥ sārdham | unmārgapratipanno bhavati |śūnyatāyām asya cittaṃ na praskandati na prasīdati na saṃtiṣṭhate na vimucyate |āryadharmā asya na vyavadāyanta” iti |na vaita evaṃ grandhaṃ pramāṇaṃ kurvanti | kiṃ kāraṇam |nāsmākam ayaṃ nikāye paṭhavyata iti |kiṃ punas teṣāṃ nikāya eva pramāṇamāhosvidbuddhavacanam |yadi nikāya eva pramāṇaṃ na tarhi teṣāṃ budhaḥ śāstā |na ca te śākyaputrīyā bhavanti |atha buddhavacanaṃ pramāṇam | ayaṃ granthaḥ kasmānna pramāṇam |na hi kilaitat buddhavacanam iti | kiṃ kāraṇam | nāsmākaṃ nikāye paṭhacyata iti |ayamanyāyo vartate | ko ’trānyāyaḥ |yo hi granthaḥ sarveṣu nikāyāntareṣvāmnāyate na ca sūtraṃ dharmatāṃ vā bādhate so ’smābhir apāṭhānna buddhavacanam iti vacanaṃ kevalaṃ sāhasamātram |kiṃ cedam api teṣāṃ sūtraṃ nāsti “sarvadharmā anātāna” iti |

..............

..............

..............

syāt matam | naiva hi pudgalo dharma ucyate nāpy anyo dharmāditi |evaṃ tarhi na manovijñeyaḥ sidhyati |dvayaṃ pratītya vijñānasyotpādaḥ ityavadhāraṇāt |iha caivaṃ vikalpyate “anātmanyāteti saṃjñāviparyāsa ścittaviparyāso dṛṣṭiviparyāsa” iti |anātmanyātmeti viparyāso na tvātmani kiṃ ca punaḥ |“nātmā skandhāyatanadhātavaḥ” yat tāvad uktaṃ prāk “no tu vaktavyaṃ rūpāṇi vā no veti” tat tāvad aśocam |uktaṃ ca sūtrāntare “ye kecit bhikṣavaḥ śramaṇā vā brāhmaṇā vā ātmeti samanupaśyantaḥ samanupaśyanti sarve ta imāneva pañcopādānaskandhān” iti |tasmāt sarva evānātmanyātmagrāhaḥ |tathoktaṃ “ye kecidanekavidhaṃ pūrvanivāsaṃ samanusmarantaḥ samanusmārṣuḥ samanusmaranti samanusmariṣyanti vā punaḥ sarve ta imān eva pañcopādanaskandhān” iti |

.........

.........

.........

yady evam idaṃ kasmād āha “rūpavānahamabhūvamatīte adhvanīti” |evam anekavidhaṃ ye samanusmarantīti pradarśayati |yadi tu rūpavantaṃ pudgalaṃ paśyetsatkāyadṛṣṭiprasaṅgaḥ syāt |apāṭha eva tvanna śaraṇaṃ syāt |tasmāt prajñāptisatpudgalo rāśidhārāvat |yady evaṃ tarhi na buddhaḥ sarvajñaḥ prapnoti |na hi kiñcictrittamasti caittā vā yatsarvaṃ jānīyāt |kṣaṇikatvāt | pudgalastu jānīyāt |evaṃ tarhi cittavināśe pudgalasyāvināśābhyupagamāt nityatvamasyābhyupetaṃ bhavati |naiva ca vayaṃ sarvatra jñānasaṃmukhībhāvād buddhaṃ sarvajñamācakṣmahe |kiṃ tarhi | sāmarthyātyā hy asau buddhākhyā saṃtatistasyā idamasti sāmarthyaṃ yadābhogamātreṇāviparītaṃ jñānamutpadyate yatreṣṭam |āha cātra |

.............

.............

.............

saṃtānena samarthatvād yathāgniḥ sarvabhuṅmataḥ
tathā sarvavideṣṭavyo ’sakṛtsarvasya vedanāt |

.

.

.

katham idaṃ gamyate | atītādivacanāt |

.

.

.

“ye cābhyatītāḥ saṃbuddhā ye ca buddhā anāgatāḥ |
yaś ca etarhi saṃbuddho bahūnāṃ śokanāśana” iti |

.

.

.

skandhā eva ca traiyadhvikā iṣyante na pudgalā yuṣmābhiḥ |yadi skandhā eva pudgalāḥ kasmād idamāha |“bhāraṃ ca vo bhikṣavo deśayiṣyāmi bhārādānaṃ ca bhāranikṣepaṇaṃ ca bhārahāraṃ ceti” |kasmād idaṃ na vaktavyaṃ syāt |na hi bhāra eva bhārahāro yuktaḥ |kiṃ kāraṇam | na hy evaṃ dṛśyata iti | avaktavyo ’pi na yuktaḥ |kiṃ kāraṇam | na hy evaṃ dṛśyate | bhārādānasyāpi skandhāsaṃgrahaprasaṅgāc ca |ity arthameva bhārahāraṃ nirdideśa bhagavān |“yo ’sāvāyupmānevaṃnāmā yāvad evañcirasthitika evam āyuḥparyantaḥ” sa eṣa yathā vijñāyeta |mānyathā vijñāyi nityo vā avaktavyaṃ veti |skandhā eva ca skandhānām upadhātāya saṃvartante pūrvakā uttareṣām iti bhāraṃ ca bhārahāraṃ ca kṛtvoktāḥ |upaghātārtho hi bhāra iti |

............

............

............

asty eva pudgalo yasmād uktaṃ “nāsti sattva upapāduka iti mithyādṛṣṭiḥ” |kaś caivam āha nāsti sattva upapāduka iti |sattvastu yathā ’sti tathā vibhakto bhagavateti brūmo mānuṣyakasūtre |tasmād yaḥ paratropapādukasattvākhyaskandhasaṃtānāpavādaṃ karoti tasyaiṣā mithyādṛṣṭir nāsti sattva upapāduka iti |skandhānām upapādukatvāt |athaiṣā mithyādṛṣṭiḥ pudgalāpavādikā satī kiṃprahātavyā bhavet |na hy eṣā darśanabhāvanāprahātavyā yujyate | pudgalasya sattveṣv antarbhāvāt |“ekaḥ pudgalo loka utpadyamāna utpadyate” iti vacanāt na skandhā iti cet |na | samudāye ’pyekopacārād ekatilaikataṇḍulavat ekarāśyekavacanavac ca |

.........

.........

.........

saṃskṛta iti vā pudgalo vaktavya utpatīmattvābhyupagamāt |na sa evam utpadyate yathā skandhā apūrvaprādurbhāvāt |kiṃ tarhi | skandhāntaropādānāt |yathā yājñiko jāto vaiyākaraṇo jāta ity ucyate vidyopādānāt |bhikṣur jātaḥ parivrājako jāta iti liṅgopādānāt |buddhojāto vyādhito jāta ity avasthāntaropādānād iti |na pratikṣepāt sūtra eva hi pratikṣiptaṃ bhagavatā paramārthaśūnyatāyām |“iti hibhikṣavo ’sti karmāsti vipākaḥ kārakas tu nopalabhyate |ya imāṃś ca skandhānnikṣipati anyāṃś ca skandhān pratisaṃdadhātyanyatra dharmasaṃketāditi |phalgusūtre coktam “upādatta iti phalgu na vadāmīti |tasmān nāsti skandhānāṃ kaścid upādātā nāpi nikṣiptā |kaṃ ca tāvad bhavānyājñikaṃ yāvad vacyā dhita madhim ucyate |dṛṣṭātaṃ karoti pudgalaṃ yadi | so ’siddhaḥ | atha cittacaittāḥ | na |teṣāṃ pratikṣaṇamapūrvotpattir eva | atha śarīram | tasya_ api tathā |śarīravidyāliṅgavac ca skandhapudgalayor anyatvam āpadyate |jīrṇa śarīrāntarameva jyādhitaṃ ca |pratiṣiddho hi sāṃkhyīyaḥ pariṇāmavādaḥ |tasmād adṛṣṭāntā ete |

..................

..................

..................

yadi ca skandhānām apūrvotpādo na pudgalasyeṣyate so ’nyaś ca tebhyo nityaś ca sphuṭaṃ dīpito bhavati |pañca skandhā ekaḥ pudgala iti brūvatā katham anyatvaṃ nocyate |kathaṃ tāvat bhūtāni catvāri rūpaṃ tvekaṃ na ca bhūtebhyyo ’nyad rūpam | pākṣika eṣa doṣaḥ |katamasmin pakṣe | bhūtamātrikapakṣe |tathāpi tu yathā bhūtamātraṃ rūpam evaṃ skandhamātraṃ pudgala ity abhyupetaṃ bhavati |yadi skandhamātraṃ pudgalaḥ kasmāt bhagavatā sa jīvas taccharīrakanyo veti navyākṛtam |praṣṭurāśayāpekṣayā |sa hi jīvadravyam ekam antarvyāpāra puruṣam adhikṛtya pṛṣṭavān |sa ca kasmiścin nāstīti kathamasyānyatvam ananyatvaṃ vā vyākriyatām |kaurmasyeva romṇo ’ntaḥkharatā mṛdutā vā |eṣa ca granthaḥ pūrvakair eva nirmocitaḥ |sthāviro hi nāgasenaḥ kaliṅgena rājñopasaṃkramyoktaḥ |“pṛccheyam ahaṃ bhadantam bahuvollakāś ca śravaṇā bhavanti |yadi yad eva pṛccheyaṃ tad eva vyākuryā iti | pṛcchety uktaḥ pṛṣṭavān |kiṃ nu sa jīvas taccharīram anyo jīvo ’nyac charīram iti |avyākṛtam etad ity avocat sthaviraḥ |sa āha | nanu bhadantaḥ pūrvam eva pratijñāṃ kārito nā ’nyad vacyākartavyam iti |kim idam anyad evoktam avyākṛtam etad iti |sthavira āha |aham api mahārājaṃ pṛccheyaṃ bahuvollakāś ca rājāno bhavanti |yadi yad eva pṛccheyaṃ tad eva vyākuryā iti |pṛcchetyuktaḥ pṛṣṭavān |yaste ’ntaḥpure ābhravṛkṣastasya kimamlāni phalāni āhosvit madhurāṇīti |naiva mamāntaḥpure kaścid ābhravṛkṣo ’stītyāha |nanu mayā pūrvam eva mahārājaḥ pratijñāṃ kārito nānyadvacyākartavyam iti |kim idam anyad evoktam ābhra eva nāstīti |sa āha katham asato vṛkṣasya phalānām amlatāṃ madhuratāṃ vā vyākaromīti |evam eva mahārāja sa eva jīvo nāsti kuto ’sya śarīrādanyatāmananyatāṃ vā vyākaromīti |

............................

............................

............................

kasmāt bhagavatā ’pi noktaṃ nāsty eveti | praṣṭurāśayāpekṣayā |sa hi yasyāpi skandhasaṃtānasya jīva ityākhyā tasyāpy abhāvaṃ pratīyād iti mithyādṛṣṭiṃ pātitaḥ syāt |pratītya samutpādasyājñānāt |sa ca taddeśanāyā akṣamaḥ |itaś caitad evaṃ niścīyate |yat bhagavatoktam “astyātmetyānanda vatsasagotrāya parivrājakāya praśnaṃ pṛṣṭo vyākuryāṃ nanvakalpaṃ syād vacanāya sarvadharmā anātmāna iti |nāsty ātmetyānanda vatsasagotrāya parivrājakāya praśnaṃ pṛṣṭo vyākuryāṃ nanu vatsasagotraḥ parivrājakaḥ pūrvam eva saṃmūḍho bhūyasyā mātrayā saṃmohamāpadyeta abhūt me ātmāsa me etarhi nāstīti |astyātmetyānanda śāśvatāya pareti |nāsty ātmetyānandocchedāya paretīti vistaraḥ | āha cānna

.........

.........

.........

dṛṣṭidaṃṣṭrāvabhadaṃ ca braṃśaṃ cāpekṣya karmaṇām |
deśayanti jinā dharma vyāgrīpītāpahāravat ||

.

.

.

ātmāstitvaṃ hy upagato bhinnaḥ syād dṛṣṭidaṃṣṭrayā
bhraṃśaṃ kukśalapotasya kuryādaprāpya saṃvṛtim” iti |

.

.

.

punar āha
asattvādbhagavān jīvaṃ tattvānyatvena nāvadat |
nāstīty api ca nāvocanmābhūt prājñaptikopyasan ||

.

.

.

yatra hi skandhasaṃtāne śubhāśubhaphalāstitā |
jīvākhyā tatra sā na syāt jīvanāstitvadeśanāt ||

.

.

.

prajñaptimātraṃ skandhesu jīva ityapināvadat |
abhavyaḥ śūnyatāṃ boddhuṃ tadānīṃ tādṛśo janaḥ ||

.

.

.

tathā hy ātmāsti nāstīti pṛṣṭo vāstyeva nāvadat |
āśayāpekṣāyā praṣṭuḥ sati tv astīti nāha kim ||

.

.

.

śāśvatalokādīnām apy avayākaraṇaṃ praṣṭur āśayāpekṣayā |yadi hi tāvad ātmā loka iṣṭaḥ syāt tasyābhāvād ayuktaṃ caturdhā vyākaraṇam |atha sarva eva saṃsāro lokas tasyāpy ayuktam |śāśvate loke na kasyacit parinirvāṇaṃ prāpnuyāt | śāśvate loke na kasyacit parinirvāṇaṃ prāpnuyāt |aśāśvate sarveṣām ucchedaḥ prāpnuyāt |ubhayathātve niyamata ekeṣāṃ parinirvāṇaṃ prāpnuyāt ekeṣāṃ na |anubhayathātve naiva parinirvāṇaṃ nāparinirvāṇaṃ prāpnuyāt |ato mārgadhīnatvāt parinirvāṇasya caturdhāpi niyamo na vyākriyate nirgrantha4rāvakacaṭakavat |ata evāntavān loka iti catuṣkāvyākaraṇam | tulyārtho hy eṣa catuṣkaḥ |tathā hi muktikaḥ parivrājaka eva catuṣkaṃ pṛṣṭvā punaḥ pṛṣṭavān kiṃ nu sarvo loko ’nena mārgeṇa niryāty āhosvid ekadeśo lokasyeti” |sthavira ānanda āha “yameva tvaṃ muktika tatprathamato bhagavantaṃ praśnaṃ pṛṣṭavāṃstame vaitarhi pṛcchasyanena paryāyeṇeti” sarvam |bhavati tathāgataḥ paraṃ maranādity api catuṣkaḥ praṣṭurāśayāpekṣayā na vyākṛtaḥ |sa hi muktvāmānaṃ tathāgataṃ kṛtvā pṛṣṭavān |

.............

.............

.............

paudgalikastu paryanuyojyaḥ kiṃ kāraṇaṃ bhagavān jīvantaṃ pudgalam astīti vyākaroti paraṃ maraṇānna vyākarotīti |śāśvata doṣaprasaṅgaḥ |idaṃ tarhi kasmād vacyākaroti “bhaviṣyasi tvaṃ maitreyānāgate ’dhvani tathāgato ’rhan saṃyaksaṃbuddha” iti |kasmāc ca śrāvakamabhyatītaṃ kālagatam upapattau vyākaroty amuko ’mutropapanna iti |evam api hi śāśvatatvaprasaṅgaḥ |yadi ca bhagavān pūrvaṃ pudgalaṃ dṛṣṭvā parinirvṛtaṃ punaḥ na paśyatyajñānānna vyakarotīti sarvajñatvaṃ śāsturutpāditaṃ bhavati na vā so ’stītyabhyupagantavyam |atha paśyatyanucyamāno ’pyasāvasti śāśvataśceti siddhaṃ bhavati |arthatad api na vaktavyaṃ paśyati vā naveti |evaṃ tarhi idam api śanaiḥ śanairavaktavyaṃ kriyatāṃ sarvajño vā na vā bhagavānna veti |asty eva pudgalo yasmāt satyataḥ sthitito nāsti me ātmeti dṛṣṭisthānamuktam |astīty api dṛṣṭisthānamuktam |tasmād ajñāpakametat |ubhayam api tvetadantagrāhadṛṣṭi śāśvatocchedadṛṣṭisaṃgṛhītamityābhidharmikāḥ |tathaiva ca yuktam |“astyātmetyānanda śāśvatāya paraiti nāsty ātmetyānandocchedāya paraitīti” vātsyasūtre vacanāt |

...............

...............

...............

yadi tarhi pudgalo nāsti ka eṣa saṃsarati |na hi saṃsāra eṣa saṃsaratīti yuktam |uktaṃ ca bhagavatā “avidyānivaraṇānāṃ sattvanāṃ saṃdhāvatāṃ saṃsaratām” iti |atha pudgalaḥ kathaṃ saṃsarati |skandhāntaratyāgopādānāt |uktottara eṣa pakṣaḥ |yathātu kṣaṇiko ’gniḥ saṃtatyā saṃsaratīty ucyate tathā sattvākhyaḥ skndhasamudāyastṛṣṇopādānaḥ saṃsaratīty ucyate |yadi skandhāmātramidaṃ kasmād āha bhagavān “grahameva sa tena kālena tena samayena sunetro nāma śāstā ’bhūvam” iti |kasmānna vaktavyaṃ syāt | anyatvāt skandhānām |atha kiṃ pudgalaḥ |sa evāsau | śāśvato hi syāt |tasmād ahameva sa ityekasaṃtānatāṃ darśayati |yathā sa evāgnir dahann āgata iti |yadi cātmā bhavettthāgatā eva suvyaktaṃ paśyeyuḥ |paśyatāṃ cātmagrāho dṛḍhataraḥ syād ātmasnehaś ca |“ātmani ca satyātmīyaṃ bhavatīti” sūtre vacanādātmagrāho ’pyeṣāṃ skandheṣv adhikaṃ pravarteta |saiṣā syāt satkāyadṛṣṭi |ātmīyadṛṣṭau ca satyāmātmīyasnehaḥ |evam eṣāṃ dṛḍhatarātmātmīyasnehaparisāditavandhanānāṃ mokṣo dūratarībhavet |atha mataṃ naivātmani pravartate sneha iti |tat ka idānīmeṣa yogo yadanātmanyātmadhimokṣāt sneha utpadyate ātmanyeva tu notpadyate |tasmāt dṛṣṭacyarvudametasmin śāsane utpannaṃ ya eṣa ekeṣāṃ pudgalagrāha ekeṣāṃ sarvanāstitāgrāhaḥ |ye ’pi ca dravyāntaramevātmānaṃ manyante tīrthakārāstepāmeva mokṣābhāvadoṣo niṣkampaḥ |

.......................

.......................

.......................

yadi tarhi sarvathāpi nāsty ātmā kathaṃ kṣaṇikeṣu citteṣu cirānubhūtasyārthasya smaraṇaṃ bhavati pratyabhijñānaṃ vā |smṛtiviṣayasaṃjñānvayāccittaviśeṣāt |kīdṛśāccittaviśeṣāt yato ’nantaraṃ smṛtirbhavati |tadābhogasadṛśasamvandhisaṃjñādimato ’nupahata prabhāvādāśrayaviśeṣaśokavyākṣepādibhiḥ |tādṛśo ’pi hy atadanvayaścittaviśeṣo na samarthaḥ tāṃ smṛtiṃ bhavayituṃ tadanvayo ’pi cānyādṛśo na samarthastāṃ smṛtiṃ bhavayitum |labhayathā tu samartha ityevaṃ smṛtirbhavatyanyasyāṃ sāmarthyādarśanāt |kathamidānīmanyena cetasā dṛṣṭamanyatsmarati |evaṃ hi devadattacetasā dṛṣṭaṃ yajñadattacetaḥ smaret |nāsambandhāt |na hi tayoḥ saṃbandho ’sti akārya kāraṇabhāvādyathaikasaṃtānikayoḥ |na ca brūmo ’nyena cetasā dṛṣṭamanyatsmaratīti |api tu darśanacittātsmṛticittamanyadutpadyate |saṃtatipariṇatyā yathoktam iti ka evaṃ sati doṣaḥ |smaraṇādeva ca pratyabhijñānaṃ bhavati |asatyātmanika eṣa smarati | smaratīti ko ’rthaḥ | smṛtyā viṣayaṃ gṛhlāti |kiṃ tadgrahaṇamanyatsmaraṇāt | smṛtiṃ tarhi kaḥ karoti |uktaḥ sa yastāṃ karoti smṛtihetucittaviśeṣaḥ |yat tarhi caitraḥ smaratīty ucyate |tato caitrākhyātsaṃtānāttāṃ bhavantīṃ dṛṣṭvocyate caitraḥ smaratīti |asatyātmani kasyevaṃ smṛtiḥ |kiṃarthaiṣā ṣaṣṭhī | svāmyarthā | yathā kasya kaḥ svāmī | yathā goś caitraḥ |kathamasau tasyāḥ svāmī | tadādhīno hi tasyā vāhadohādiṣu viniyogaḥ |kva ca punaḥ smṛtirviniyoktavyā va evaṃ tasyāḥ svāmī mṛgyate |smartavye ’rthe |kimartha viniyoktavyā |smaraṇārtham | aho sūktāni sukhaidhitānām |saiva hi nāma tadarthaṃ viniyoktavyeti |kathaṃ ca viniyoktavyā | utpādanata ahosvitsaṃpreṣaṇataḥ |smṛtigatyayogādutpādanataḥ | hetureva tarhi svāmī prāpnoti phalameva ca svam |yasmād dhetorādhipatyaṃ phale phalena ca tadvān heturiti |yo hy eva hetuḥ smṛtestasyaivāsau |yaś cāpi sa caitrābhidhānaḥ saṃskārasamūhasaṃtāna ekato gṛhītvā gavākhyasvāmīty ucyate sa cāpi tasya deśāntaravikārotpattau kāraṇabhāvaṃ cetasi kṛtvā na tu khalu kaścid ekaś caitro nāmāsti na cāpi gauḥ |tasmāt tatrāpi na hetubhāvaṃ vyatītyāsti svāmihbāvaḥ |evaṃ ko vijānāti kasya vijñānamityevamādiṣu vaktavyam |tasya heturindriyārthamanaskārā yathāyogamityeṣa viśeṣaḥ |

...................................

...................................

...................................

yo ’py āha bhāvasya bhavitrapekṣatvāt sarvo hi bhāvo bhavitāram apekṣate |yathā devadatto gacchatītyatra gatirbhāvo gantāraṃ devadattamapekṣate |tathā vijñānaṃ bhāvaḥ |tasmād yo vijānāti tena bhavitavyam iti | sa vaktavyaḥ |ko ’yaṃ devadatta iti | yadyātmā sa eva sādhyaḥ | atha vyavahārapuruṣaḥ |so ’pi na kaścid ekaḥ saṃskārā hi ta evaṃnāmānaḥ |tatra yathā devadatto gacchati yathā vijānāti |kathaṃ ca devadatto gacchati |kṣaṇikā hisaṃskārā abhinnasaṃtānā devadatta iti bālairekasattvapiṇḍagraheṇādhimuktāḥ svasya saṃtānasya deśāntare kāraṇaṃ bhavanta ucyante gacchati devadatta iti |sā ca deśāntaropattirgatirita |jvālāśabdasaṃtānayorgacchatigamanābhidhānavat |ta eva ca punar vijñānasya kāraṇaṃ bhavanta ucyante jānāti devadatta iti |āryair api teṣāṃ saṃjñayā tathocyante vyavahārārtham |

.............

.............

.............

yat tarhi “vijñānaṃ vijānātīti” sūtra uktaṃ kiṃ tatra vijñānaṃ karoti |na kiñcitkaroti |yathā tu kāryaṃ kāraṇam anuvidhīyata ity ucyate |sādṛśyenātmalābhād akurvad api kiñcit |evaṃ vijñānam api vijānātīty ucyate |sādṛśyenātmalābhād akurvad api kiñcit |kiṃ punar asya sādṛśyam | tadākāratā |ata eva tadindriyādapyutpannaṃ viṣayaṃ vijānātīty ucyate nendriyam |athavā tathā ’trāpi vijñānasaṃtānasya vijñāne kāraṇabhāvādvijñānaṃ vijānātīti vacanānnirdoṣaṃ kāraṇe dartṛśabdanirdeśāt |ghaṇṭā rautīti yadvat |api khalu yathā pradīpo gacchati tathā vijñānaṃ vijānātīti |kathaṃ ca pradīpo gacchati |pradīpa ity arciṣāṃ saṃtāna upacaryate |sa deśāntareṣūtpadyamānas taṃ deśaṃ gacchatīty ucyate |evaṃ vijñānam api cittānāṃ saṃtāna upacaryate |tadviṣayāntareṣūtpadyamānaṃ taṃ viṣayaṃ vijānātīty ucyate |yathā cābhijāyate tiṣṭhati rūpamityatra bhaviturbhāvādanarthantaratvamevaṃ vijñānasyāpi syāt |yadi vijñānādvijñānamutpadyate nātmānaḥ kasmānna nityaṃ tādṛśamevotpadyate na ca kramaniyamenāṅkurakāṇḍapatradivat |sthityanyathātvasya saṃskṛtlakṣaṇatvāt |eṣa hi saṃskṛtasya svabhāvo yadavaśyaṃ prabandhasyānyathātvaṃ bhavati |anyathā hi nikāmadhyānasamāhitānāṃ sadṛśakāyacittotpattau prathamakṣaṇaniṃrviśeṣatvāt paścād api na syāt svayaṃ vyutthānam |kramo ’pi hi cittānāṃ niyata eva |yato nūtpattavyaṃ tata eva tasyotpādāt |tulyākāram api hi kiñcid utpādane samarthaṃ bhavati |gotraviśeṣāt |yadyathā strīcittānantaraṃ yadi tatkāyavidūṣaṇācittam utpannaṃ bhavati tatpatiputrādicittaṃ vā punaś ca paścātsaṃtatipariṇatyā strīcittamutpadyate tat samartha bhavati tatkāyavidūṣaṇācittotpādane tatpatiputrādicittotpādane vā |tadgotratvāt |anyathā na samartham |atha punaḥ paryāyeṇa strīcittād bahuvidhaṃ cittam utpannaṃ vahutara māsannataraṃ vā tadevotpadyate |tadbhāvanāyā valīyastvāt |anyatra tatkālikātkāyabāhyapratyayaviśeṣāt |saiva balīyasī bhāvanā kasmānnityaṃ na phalati |sthityanyathātvasya saṃskṛtalakṣaṇatvāt tasya cānyathātvasyānyabhāvanāphalotpattāvānuguṇyāt |etad dhi sarvacittaprakāreṣu diṅmātram |nirantarakāraṇajñāne tu buddhānāṃ prabhutvam ||evaṃ hy āhuḥ |

....................................

....................................

....................................

sarvākārakāraṇam ekasya mayūracandrakasyāpi |
nāsarvajñairjñeyaṃ sarvajñabalaṃ hi tajjñānam” iti ||

.

.

.

prāgevārupiṇāṃ cittabhedānām |

.

.

.

ya eva tv ayam ekīyas tīrthika ātmaprabhavāṃ cittotpattiṃ manyate tasyaivedaṃ sphuṭaṃ codyam āpadyate kasmānna nityaṃ tādṛśamevotpadyate na ca kramaniyamenāṅkurakāṇḍapatrādivaditi |manaḥsaṃyogaviśeṣāpekṣatvād iti cet | na | anyasaṃyogāsiddheḥ |saṃyoginostu paricchinnatvād aprāptipūrvikā prāptiḥ samyoga iti lakṣaṇavyākhyānāccātmānaḥ paricchedaprasaṅgaḥ |tato manaḥsamcārādātmanaḥ saṃcāraprasaṅgo virāgasya vā |pradeśasaṃyoga iti cet | na | tasyaiva tatpradeśatvāyogāt |astu vā saṃyogas tathāpi nityamaviśiṣṭe manasi kathaṃ saṃyogaviśeṣaḥ |buddhiviśeṣāpekṣa iti cet |sa eva paricodyate kathaṃ buddhiviśeṣa iti |saṃskāraviśeṣāpekṣād ātmamanaḥ saṃyogād iti cet |cittād evāstu saṃskāraviśeṣāpekṣatvāt |na hi kiñcid ātmanaḥ upalabhyate sāmarthm auṣadha kāryasiddhāv iva kuhakavaidyaphuḥsvāhānām |saty ātmani tayoḥ saṃyoga iti cet |vāṅmātram | āśrayaḥ sa iti cet | yathā kaḥ kasyāśrayaḥ |na hi te citravadarādivadādhārye nāpi sa kuḍacyakuṇḍādivadādhāro yuktaḥ |pratighātiyutadoṣāt naiva sa evam āśrayaḥ |kathaṃ tarhi | yathā gandhādīnāṃ pṛthivīti cet |atiparitoṣitāḥ smaḥ |idam eva hi naḥ pratyāyakaṃ nāsty ātmeti |yathā na gandhādibhyo ’nyā pṛthivīti |ko hi sa gandhādibhyo ’nyāṃ pṛthivīṃ nirdhārayati |vyapadeśastu pṛthivyā gandhādaya iti viśeṣaṇārtham |te hy eva tadākhyā gandhādayo yathā pratīyeran nānya iti |kāṣṭhapratimāyāṃ śarīravyapadeśavat |saty api ca saṃskāraviśeṣāpekṣatve kasmānna yugapatsarvajñānotpattiḥ |yo hi baliṣṭhastenānyeṣāṃ prativandhaḥ |sa eva valiṣṭhaḥ kasmānnityaṃ na phalati | yo ’sya nyāyaḥ so ’stu bhāvanāyāḥ |ātmā tu nirarthakaḥ kalpyate |

...........................

...........................

...........................

avaśyam ātmābhyupagantavyaḥ |smṛtyādīnāṃ guṇapadārthatvāt tasya cārthādavaśyaṃ dravyāśritatvāt teṣāṃ cānyāśrayāyogāditi cet |na | na hy eṣāṃ guṇapadārthatvaṃ siddham | sarvameva no vidyamānaṃ dravya |“ṣaṭ dravyāṇi śrāmaṇyaphalānīti” vacanāt |nāpy eṣāṃ dravyāśritatvaṃ siddham |parīkṣito hy āśrayārthaḥ |tasmād yat kiñcid eva tat |

.......

.......

.......

ātmany asati kim arthaḥ karmārambhaḥ |ahaṃ sukhī syām ahaṃ duḥkhī na syām ity evam arthaḥ |ko ’sāv ahaṃ nāma yad viṣayo ’yam ahaṅkāraḥ | skandhaviṣayaḥ | kathaṃ jñāyate |teṣu snehāt | gaurādibuddhibhiḥ sāmānādhikaraṇyāt tu |gauro ’ham ahaṃ śyāmaḥ sthūlo ’ham ahaṃ kṛśaḥ jīrṇo ’hama haṃ yuveti gaurādibuddhibhiḥ sāmānādhikaraṇo ’yamahaṅkāro dṛśyate |na cātmana ete prakārā dṛśyante | tasmād api skandheṣv ayam iti gamyate |ātmana upakārake ’pi śarīra ātmopacāro yathā ya evāyaṃ sa evāhaṃ sa evāyaṃ me bṛtya iti bhavaty upakārake ’pi ātmopacāro natvahaṅkāraḥ |sati śarīrālambanatve paraśarīrālamvano ’pi kasmānna bhavati |asaṃvandhāt |yenaiva hi sahāsya saṃvandhaḥ kāyena cittena vā yatraivāyam ahaṅkāra utpadyate nānvatra |anādau saṃsāra evam abhyāsāt |kaś ca saṃbandhaḥ | kāryakāraṇabhāvaḥ |yady ātmā nāsti kasyāyam ahaṅkāraḥ |idaṃ punas tadeāyātaṃ “kim arthaiṣā ṣaṣṭhīti |yāvad ya evāsya hetus tasyaivāyam” iti |kaścānyo hetuḥ |pūrvāhaṅkāraparibhāvitaṃ svasaṃtativiṣayaṃ sāvadyaṃ cittam |

.................

.................

.................

asaty ātmani ka eṣa sukhito duḥkhito vā |yasminn āśraye sukham utpannaṃ duḥkhaṃ vā |yathā puṣpito vṛkṣaḥ phalitaṃ vanam iti |kaḥ punar anayorāśrayaḥ |ṣaḍāyatanam | yathā kṛtvā tathoktam |asatyātmani ka eṣāṃ karmaṇāṃ kartā kaś ca phalānāṃ bhoktā bhavati |karteti ka eṣa vāhyarthaḥ |karotīti kartā | bhuṅkta iti bhoktā | paryāya ucyate nārthaḥ |“svatantraḥ karteti” kartṛ lakṣaṇamācakṣate lākṣaṇikāḥ |asti punaḥ kvacideva kārye kasyacit svātantryam |loke dṛṣṭaṃ devadattasya snānāsanagamanādau |kaḥ punar bhavān devadattamudāharati |yadyātmānaṃ sa eva sādhyaḥ | atha pañcaskandhakaṃ sa ev kartā |trividhaṃ cedaṃ karma kāyavāṅmanaskarma |tatra kāyakarmaṇi tāvat kāyasya cittaparatantrā vṛttiḥ |cittasyāpi kāye svakāraṇaparatantrā vṛttistasyāpyevam iti nāsti kasyacit svātantryam |pratyayaparatantrā hi sarve bhāvāḥ pravartante |ātmano ’pi ca nirapekṣasyākāraṇatvābhyupagamātra svātantryaṃ sidhyati |tasmān naivaṃlakṣaṇam upalabhyate kaścitkartā |yattu yasya pradhānaṃ kāraṇaṃ tattsya kartety ucyate |na ca ātmanaḥ kvacid api kāraṇatvaṃ dṛśyate |tasmāt sa evam api na kartā yujyate |smṛtijo hi cchandaḥ cchandajo vitarko vitarkātprayatnaḥ prayatnādvāyustataḥ karmeti kimatrātmā kurute |phalasyāpi ca ka upabhogo yam ayam ātmā kurvann upabhoktā kalpyate |upalabhir iti cet | nātmanaḥ upalabdhau sāmarthyaṃ vijñāne pratipedhāt |

.........................

.........................

.........................

asatyātmani kasmād asattvādhiṣṭhānaḥ pāpapuṇyopacayo na bhavati |vedanādyanāśrayatvāt tadāśrayaś ca ṣaḍāyatanaṃ nātmā yathā tathoktam |

..

..

..

kathama satyātmani venaṣṭātkarmaṇa āyatyāṃ phalotpattiḥ |ātmany api sati kathaṃ vinaṣṭāt karmaṇa āyatyāṃ phalotpattiḥ |tadāśritāddharmādharmāt |yathā kaḥkimāśrita ityuktottaraiṣā vāco yuktiḥ |tasmād anāśritādeva dharmādharmāt bhavatu |naiva tu vayaṃ vinaṣṭāt karmaṇa āyatyāṃ phalotpattiṃ brūmaḥ |kiṃ tarhi |tatsaṃtatipariṇāmaviśeṣādvījaphalavat |yathā vījātphalamutpadyata ity ucyate |na ca tadvinaṣṭādvījādutpadyate |nāpy anantarameva | kiṃ tarhi |tatsaṃtatipariṇāmaviśeṣādaṅkurakāṇḍapatrādikramaniṣpannāt puṣpāvasānāt |tat punaḥ puṣpānniṣpannaṃ kasmāt tasya bījasya phalam ity ucyate |tadāhitaṃ hi tat parayāpuṣpe sāmarthyam |yadi hi tatpūrvikān na bhaviṣyat tat tādṛśasya phalasyotpattau na samarthamabhaviṣyat |evaṃ karmaṇaḥ phalamutpadyata ity ucyate |na ca tadviniṣṭātkarmaṇa utpadyate nāpy anantarameva |kiṃ tarhi | tatsaṃtatipariṇāmaviśeṣāt |kā punaḥ saṃtatiḥ kaḥ pariṇāmaḥ ko viśeṣaḥ |yaḥ karmapūrva uttarottaracittapravasaḥ sā saṃtatistasyā anyathotpattiḥ pariṇāmaḥ |sa punar tho ’ntaraṃ phalotpādanasamarthaḥ so ’ntapariṇāmaviśiṣṭatvāt pariṇamaviśeṣaḥ |tadyāthā sopādānaṃ maraṇacittaṃ punar bhavasya |trividhakarmapūrvakatve ’pi yatkarma guru vā bhavaty āsannam abhyastaṃ vā yatkṛtaṃ sāmarthyaṃ dyotyate natvanyasya |āha ca

........................

........................

........................

“yat guru yac cāsannaṃ yac cābhyastaṃ kṛtaṃ ca yat |
pūrvaṃ pūrvaṃ pūrvaṃ vīpacyate karmasaṃsāre” ||

.

.

.

tatra vipākahetvāhitaṃ tu vipākaphaladānasāmarthyaṃ vipākaṃ dattvā vinivartate |sabhāgahetvāhitaṃ tu niṣyandaphaladānasāmarthyaṃ kliṣṭānāṃ pratipakṣodayād vinivartate |akliṣṭānāṃ cittasaṃtānātyantavinivṛtter yadā parinirvāti |atha kasmād vipākād vipākāntaraṃ notpadyate bījaphalād iva phalāntaram |na tāvat dṛṣṭāntena sarvaṃ samānaṃ bhavati |tatrāpi tu na phalād eva punaḥ phalāntaram utpadyate |kiṃ tarhi |viklittiviśeṣajād vikāraviśeṣāt |yo hi tatra bhūtaprakārāṅkuraṃ nirvartayati sa tasya bījaṃ nānyaḥ |bhāvinyā tu saṃjñāyā sādṛśyādvā pūrvako ’pi saṃtāno bījamityākhyāyate |evam iha_ api tasmād vipākād yadi sadasaddharmaśravaṇā dipratyayaviśeṣajaḥ kuśalasāsravo ’kuśalo vā cittavikāra utpadyate tasmāt punar vikārāntaramutpadyate nānyatheti samānametat |athavā punar etad evaṃ vijñātavyam |yathā lākṣārasarañjitāt mātuluṅgapuṣpātsaṃtatipariṇāmaviśeṣajaḥ phale raktaḥ keśara upajāyate na ca tasmāt punar anyaḥ evaṃ karmajādvipākāt na punar vipākāntaram iti |yathāsthūlam idam asmadbuddhigamyaṃ darśitam |nānāvidhaśaktibhinnais tu karmabhir adhivāsitāḥ saṃtataya etām avasthāṃ gatā īdṛśaṃ phalam abhinivartayantīti buddhānām eva viṣayaḥ |āha khalv api

................

................

................

“karma tadbhāvanāṃ tasyāvṛttilābhaṃ tataḥ phalam |
niyamena prajānāti buddhādanyio na sarvathā ||

.



.

ity etāṃ suvihitahetumārgaśuddhāṃ buddhānāṃ pravacanadharmatāṃ niśamya |
andhānāṃ vividhakudṛṣṭiceṣṭitānāṃ tīrthyānāṃ matamapavidhya yāntyanandhāḥ ||

.



.

imaṃ hi nirvāṇapuraikavartinīṃ tathāgatādityavaco ’śubhāsvatīm |
nirātmatāmāryasahasravāhitāṃ na mandacakṣurvivṛtāmapīkṣate ||

.



.

iti diṅmātram evedam upadiṣṭaṃ sumedhasām |
vraṇadeśo viṣasyeva svasāmarthyavisarpaṇa iti |

.



.

pudgalakośamabhidharmakośabhāṣyaṃ samāptam iti |
kṛtir iyam ācāryavasubandhupādānām iti ||

.



.

ye dharmahetuprabhavā hetuṃ teṣāṃ tathāgato hy avadat |
teṣāṃ ca yo nirodha evaṃvādī mahāśramaṇaḥ ||

.



.

devadharmo ’yaṃ pravaramahāyāna sakalatathāgataśāsanadhūrddharasya uttarāpathikapaṇḍitasthaviraśrīlāmāvākasya yad atra puṇyam ity ādi |
|| śubham astu ||

.



.

